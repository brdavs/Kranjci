---
name: "Mitja Jeršič"
role: "Harmonika, klaviature, vokal"
photo: "/media/people/mitja.webp"
# socials: [{"type":"youtube","url":"https://youtube.com/mitjajersic"}]
---
Mitja Jeršič je akademsko izobražen glasbenik in harmonikar. Po končani nižji glasbeni šoli v Radovljici pri učitelju Tomažu Cilenšku je veščine nadgrajeval pri prof. Ernu Sebastianu, nato pa študij harmonike nadaljeval na Deželnem konzervatoriju v Celovcu pri prof. Romanu Pechmannu.

Poleg harmonike ga od nekdaj privlačijo še drugi inštrumenti – klavir in sintetizatorji, kitara, v otroštvu pa tudi trobenta. Najbolj srečen je v bendu za klaviaturami, a se rad s harmoniko sprehodi skozi različne žanre, od klasike in jazza do šansonov, ter moderne skladbe obdela v sveže aranžmaje. Slovenska turistična agencija ga je izbrala za zastopanje države na največjih turističnih sejmih po svetu, leta 2013 pa je v šovu *Slovenija ima talent* s priredbo Vivaldijeve Nevihte osvojil polfinale.

Redno sodeluje s pevko in partnerico Anjo Baš, igral je v bendu Angee, tango kvintetu Astorpia, spremljal šansonjerki Alenko Vidrih in Jerco Mrzel, sodeloval z Juretom Ivanušičem ter z mnogimi slovenskimi glasbeniki. Deluje kot solist na protokolarnih sprejemih, od leta 2015 pa harmoniko poučuje na glasbenih šolah Kranj in Radovljica.

Član Kranjcev je postal v začetku leta 2021, ko so ga fantje izbrali na avdiciji, in od takrat skrbi, da harmonika v zasedbi vedno zveni sodobno in svetovljansko.
